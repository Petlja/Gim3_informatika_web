Bootstrap библиотека
====================

Једна од најбитнијих ствари у развоју било каквог софтвера су готове библиотеке, уз помоћ којих се могу лако имплементирати функционалности. Библиотеке су битне и у веб дизајну. Док будете правили веб стране, вероватно ћете стилизовати компоненте као што су табеле, како бисте добили неки дизајн попут овог на слици:

.. image:: ../../_images/bootstrap/tabela_stil_0.png
    :width: 624px
    :align: center

Када једном направите све класе потребне да се овако дизајнира табела, вероватно ћете искористити исте класе не новој страни или чак и на новом сајту уз мале измене. После неког времена ћете имати свој скуп дефиниција класа које ћете користити у новим веб сајтовима. Међутим, можда ћете се упитати: зар не постоји неки готов скуп класа и стилова који можете одмах употребити уместо да стално свако дорађује свој?

Срећом, одговор је – да. Данас постоји велики број бесплатних библиотека стилова, које можете преузети и применити на HTML. Такви стилови могу бити примењиви на табеле или чак и на нове компоненте, које не постоје у стандардном *HTML* језику. 

*Twitter Bootstrap* је управо једна од таквих библиотека у домену дизајна и развоја клијентских веб апликација. Ова библиотека обезбеђује велики број готових стилова и *CSS* класа, које се могу користити без икаквог додатног дизајна, као на пример:

- Предефинисане *CSS* класе које стилизују стандардне *HTML* елементе као што су табеле, листе, слике, и слично. Помоћу *Twitter Bootstrap* библиотеке можемо лако да дефинишемо и мењамо стилове табела и тако лако добијемо варијације стилова табела као што је приказано у наредним примерима:

.. image:: ../../_images/bootstrap/tabela_stil_1.png
    :width: 624px
    :align: center

.. image:: ../../_images/bootstrap/tabela_stil_2.png
    :width: 624px
    :align: center

.. image:: ../../_images/bootstrap/tabela_stil_3.png
    :width: 624px
    :align: center

- Предефинисане *CSS* класе за боје позадина као на пример ``.bg-primary``, ``.bg-secondary``, ``.bg-success``, ``.bg-info``, ``.bg-warning``, ``.bg-danger``, ``.bg-secondary``, ``.bg-dark`` i ``.bg-light``. Помоћу оваквих класа се лако могу направити различити стилови дугмади као што је приказано на слеећој слици:

.. image:: ../../_images/bootstrap/dugmad_stil.png
    :width: 624px
    :align: center

- Велики број готових компоненти као што су обрасци, галерије, табови, дугмад којa су професионално стилизованa и имају неопходне функционалности за развој веб корисничког интерфејса.
- Могућност да се лако распоређују елементи корисничког интерфејса на странама и да се распоред очува без обзира на тип прегледача или резолуцију која се користи при отварању стране.

*Twitter Bootstrap* се може бесплатно преузети као запакована библиотека и укључити у локалне стране, или се може директно референцирати из *HTML* кода стране, као што је приказано у следећем примеру:

.. code-block:: html

    <!DOCTYPE html>
    <html lang="en">
    <head>
      <title>Страна са укљученом Bootstrap библиотеком</title>
      <link rel="stylesheet" href="https://maxcdn.bootstrapcdn.com/bootstrap/4.3.1/css/bootstrap.min.css">
      <script src="https://ajax.googleapis.com/ajax/libs/jquery/3.4.0/jquery.min.js"></script>
      <script src="https://cdnjs.cloudflare.com/ajax/libs/popper.js/1.14.7/umd/popper.min.js"></script>
      <script src="https://maxcdn.bootstrapcdn.com/bootstrap/4.3.1/js/bootstrap.min.js"></script>
    </head>
    <body>
    <div class="container-fluid">
      <!—Овде треба ставити садржај стране -->
    </div>
    </body>
    </html>

У почетним секцијама је објашњено да се апсолутни линкови у  атрибуту ``src`` користе када је неки *CSS* стил јавно доступан и када желимо да га директно искористимо уместо да га копирамо локално. *Bootstrap* библиотека је постављена на јавне локације (или *CDN* локације – енгл. *CDN - Content Delivery Network*), на којима су стално доступни стилови које можете да користите. Предност *CDN* локација је то што не морате да копирате све фајлове који би вам требали, пошто је гарантовано да ће они бити на предефинисаној јавној локацији. Довољно је само да ставите ``<link>`` елемент ка локацији *CSS* фајла, као у претходном примеру. Мана оваквог приступа је то што вамје потребан приступ интернету сваки пут када отворите своју страну која је сачувана на вашем рачунару. Уместо *CDN* локације, можете да преузмете ову библиотеку и да је користите као скуп локалних фајлова у вашем сајту.

Да би се користио `Twitter Bootstrap <https://getbootstrap.com/>`_, потребно је у ``<head>`` елемент стране убацити библиотеку стилова `bootstrap.min.css <https://maxcdn.bootstrapcdn.com/bootstrap/4.3.1/css/bootstrap.min.css>`_. Ако се користе неке напредне компоненте и анимације, потребно је убацити и додатне *JavaScript* библиотеке
`jquery.min.js <https://ajax.googleapis.com/ajax/libs/jquery/3.4.0/jquery.min.js>`_,
`popper.min.js <https://cdnjs.cloudflare.com/ajax/libs/popper.js/1.14.7/umd/popper.min.js>`_ и 
`bootstrap.min.js <https://maxcdn.bootstrapcdn.com/bootstrap/4.3.1/js/bootstrap.min.js>`_. У овом примеру се библиотеке референцирају са оригиналне локације где су постављене, или се фајлови могу и преузети и снимити на локалном рачунару. 

Потом је потребно у тело стране убацити један ``<div>`` блок са класом ``container`` или ``container-fluid``, у коме ће се убацити садржај стране. Сачувајте овај садржај у локални фајл са екстензијом ``.html``, како бисте га користили као почетну тачку за све промене, или га мењајте на следећим адресама:

- `jsbin <https://jsbin.com/hayekosoqi/edit?html,output>`_
- `jsFiddle <https://jsfiddle.net/9n3cjm8w/>`_
